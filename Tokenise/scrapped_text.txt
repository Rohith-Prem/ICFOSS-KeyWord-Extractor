FOLLOW US ONDOWNLOAD
                                                ജീവിതത്തെക്കുറിച്ചുള്ള ശുഭാപ്തിവിശ്വാസത്തിനും തകരാത്ത പ്രതീക്ഷയ്ക്കും ഉദാത്ത മാതൃകകളായി മനുഷ്യനുമുന്നില്‍ ആ കുട്ടികളും കോച്ചും നില്‍ക്കുന്നു.
                        കഴിഞ്ഞ 17 ദിവസമായി കടന്നുപോവുകയായിരുന്ന ആശങ്കയുടെ ആ ഗുഹയില്‍നിന്ന് ലോകം ഇന്നു പുറത്തെത്തി. ആ 12 കുട്ടികളും അവരുടെ പരിശീലകനും ജീവിതത്തിന്റെ വെളിച്ചത്തിലേക്കും ഊഷ്മളതയിലേക്കും എത്തിച്ചേര്‍ന്നിരിക്കുന്നു. ജീവിതത്തെക്കുറിച്ചുള്ള ശുഭാപ്തിവിശ്വാസത്തിനും തകരാത്ത പ്രതീക്ഷയ്ക്കും ഉദാത്ത മാതൃകകളായി ലോകത്തിനുമുന്നില്‍ ആ കുട്ടികളും കോച്ചും നില്‍ക്കുന്നു.പതിമൂന്നു ജീവനുകള്‍ക്കുവേണ്ടി ഗുഹയിലും പുറത്തും അഹോരാത്രം പ്രയത്‌നിച്ച ആയിരക്കണക്കിനു മനുഷ്യരാണ് ഈ വിജയത്തിന്റെ ശില്‍പികള്‍. പ്രത്യേകിച്ച്, അക്ഷരാര്‍ഥത്തില്‍ ജീവന്‍ പണയംവെച്ച് ജീവവായു പോലും കടന്നുചെല്ലാത്ത ഗുഹയിലെ ഇടുക്കുകളിലൂടെയും വെള്ളത്തിലൂടെയും സഞ്ചരിച്ച 18 മുങ്ങല്‍ വിദഗ്ധര്‍. ബഡ്ഡി ഡൈവിങ് വഴി കുട്ടികളെ പുറത്തെത്തിച്ച ആ ബഡ്ഡീസ് ആണ് ശരിക്കും ഹീറോസ്. ഇതിനിടയില്‍ ജീവശ്വാസം തീര്‍ന്ന് വീര മരണം വരിച്ച മുങ്ങല്‍ വിദഗ്ധനായ സമാന്‍ ഗുനാന്‍ ഇപ്പോള്‍ ലോകത്തിന്‍റെ വേദനയാണ്. ആ യഥാര്‍ഥ നായകന്‍ ഇനി ചരിത്രത്തിന്റ ഭാഗം.രക്ഷയായത് ഈ മുങ്ങല്‍ വിദഗ്ധര്‍നീന്താനറിയാത്ത കുട്ടികളെ വെള്ളത്തിനടിയിലൂടെ പുറത്തെത്തിക്കുക എന്നതായിരുന്നു ഏറ്റവും വലിയ വെല്ലുവിളി. ദുഷ്‌കരമായ ഈ പ്രശ്നം നേരിടുന്നതിന് ബഡ്ഡി ഡൈവിങ് മാത്രമായിരുന്നു പോംവഴി. മുങ്ങല്‍ വസ്ത്രങ്ങളും ഓക്‌സിജന്‍ മാസ്‌കും ധരിച്ച ആള്‍, മുങ്ങല്‍ വിദഗ്ധന്‍റെ സഹായത്തോടെ വെള്ളത്തിനടിയിലൂടെ സഞ്ചരിക്കുന്നതിനാണ് ബഡ്ഡി ഡൈവിങ് എന്നു പറയുന്നത്. ഇവിടെ ഒരു കുട്ടിക്കൊപ്പം രണ്ടു മുങ്ങല്‍ വിദഗ്ധരാണ് ഉണ്ടായിരുന്നത്. ലോകത്തിന്റെ വിവിധ ഭാഗങ്ങളില്‍നിന്നുള്ള മുങ്ങല്‍വിദഗ്ധരുടെ സംഘമാണ് കുട്ടികളെ പുറത്തെത്തിക്കുന്നതിന് നേതൃത്വം നല്‍കിയത്. ബ്രിട്ടണ്‍, ഓസ്‌ട്രേലിയ, ചൈന എന്നിവടങ്ങളില്‍നിന്നുള്ള 13 മുങ്ങല്‍വിദഗ്ധരും തായ്ലാന്‍ഡ് നേവിയിലെ അഞ്ച് മുങ്ങല്‍വിദഗ്ധരുമടക്കം 18 പേരാണ് രക്ഷാസംഘത്തിലുണ്ടായിരുന്നത്. മുങ്ങല്‍ വിദഗ്ധര്‍ എന്നതിലപ്പുറം ഗുഹകളിലെ ജലാശങ്ങളില്‍ പ്രത്യേക വൈദഗ്ധ്യം നേടിയവരാണ് ഇവര്‍. കുട്ടികള്‍ക്ക് വൈദ്യ സഹായം ലഭ്യമാക്കുന്നതിന് കേവ് ഡൈവിങ്ങില്‍ വിദഗ്ധനായ ഒരു ഡോക്ടറും കുട്ടികള്‍ക്കൊപ്പമുണ്ടായിരുന്നു. രക്ഷാപ്രവര്‍ത്തനത്തില്‍ നേരിട്ടു പങ്കെടുത്തത് മൊത്തം 90 നാവികരായിരുന്നു.ഏറെ സാഹസികമെങ്കിലും നിലവില്‍ പ്രായോഗികമായുള്ള ഏക രക്ഷാമാര്‍ഗമാണ് ഇവിടെ നടപ്പാക്കിയത്. വളരെ വിശദമായ ആസൂത്രണം ഇതിന്‍റെ പിന്നിലുണ്ടായിരുന്നു. കുട്ടികള്‍ ഗുഹയിലൂടെ എങ്ങനെ സഞ്ചരിക്കുമെന്നതും യാത്രയ്ക്കിടെയുണ്ടാകുന്ന പ്രതിബന്ധങ്ങളെ എങ്ങനെ നേരിടുമെന്നതും സംബന്ധിച്ച് കൃത്യമായ ആസൂത്രണമുണ്ടായിരുന്നു. ഇതിന്റെ വിശദാംശങ്ങള്‍ രേഖാചിത്രങ്ങള്‍ സഹിതം തായ്ലന്‍ഡ് നേവി പുറത്തുവിടുകയും ചെയ്തിരുന്നു. വിജയം കണ്ടത് കൃത്യമായ ആസൂത്രണംഗുഹയില്‍ നാലു കിലോമീറ്ററോളം ഉള്ളില്‍ കുടുങ്ങിയ കുട്ടികളെ പുറത്തെത്തിക്കുന്നതിന് ഏറ്റവും വലിയ വെല്ലുവിളി ഗുഹയില്‍ നിറഞ്ഞിരിക്കുന്ന വെള്ളമായിരുന്നു. കനത്ത മഴയെ തുടര്‍ന്ന് ഗുഹയിലെ മിക്കവാറും താഴ്ന്ന സ്ഥലങ്ങള്‍ പൂര്‍ണമായും വള്ളത്തിനടിയിലായിരുന്നു. ഈ സാഹചര്യത്തില്‍ രണ്ടു സാധ്യതകളായിരുന്നു രക്ഷാപ്രവര്‍ത്തകരുടെ മുന്‍പിലുണ്ടായിരുന്നത്. കുട്ടികളെ നീന്തല്‍ പഠിപ്പിച്ച് സാവകാശം അവരെ പുറത്തെത്തിക്കുക എന്നതായിരുന്നു ആദ്യത്തെ മാര്‍ഗം. മറ്റൊന്ന്, ഭൂമിയുടെ മേല്‍ഭാഗത്തുനിന്ന് ഗുഹയിലേക്ക് മറ്റൊരു തുരങ്കമുണ്ടാക്കി കുട്ടികളെ പുറത്തെത്തിക്കുക. രണ്ടും പ്രയോഗികമായി ഏറെ സമയവും ശ്രമവും ആവശ്യമുള്ളവയായിരുന്നു. കനത്ത മഴയെക്കുറിച്ചുള്ള മുന്നറിയിപ്പും ഗുഹയില്‍ ഓക്‌സിജന്‍ കുറഞ്ഞുവരുന്ന സാഹചര്യവും കൂടിയായപ്പോള്‍ അടിയന്തിര രക്ഷാപ്രവര്‍ത്തനം അനിവാര്യമാവുകയും ചെയ്തു. ഇതേ തുടര്‍ന്നാണ് മഴ കുറഞ്ഞ സാഹചര്യം കൂടി ഉപയോഗപ്പെടുത്തി പുതിയ പദ്ധതി ആസൂത്രണം ചെയ്തത്. പദ്ധതി നടപ്പാക്കുന്നതിനു മുന്നോടിയായി രക്ഷാപദ്ധതിയെക്കുറിച്ച് കുടുംബാംഗങ്ങളെ കൃത്യമായി ബോധ്യപ്പെടുത്തിയിരുന്നു. രക്ഷാപ്രവര്‍ത്തകര്‍ക്ക് എല്ലാ പിന്തുണയും പ്രഖ്യാപിച്ച് അവര്‍ കൂടെനിന്നത് കാര്യങ്ങള്‍ കൂടുതല്‍ എളുപ്പമാക്കി.കുട്ടികളുള്ള സ്ഥലം മുതല്‍ ഗുഹാമുഖം വരെ നൈലോണ്‍ കൊണ്ടു നിര്‍മിച്ച ബലിഷ്ഠമായ കയര്‍ സ്ഥാപിക്കുകയാണ് ആദ്യം ചെയ്തത്. കൂടാതെ, ഓക്‌സിജന്‍ ലഭ്യത കുറഞ്ഞ ഗുഹയിലെ വിവിധ ഭാഗങ്ങളില്‍ ആവശ്യത്തിന് ഓക്‌സിജന്‍ എത്തിച്ചു. കുട്ടികളുടെ ആരോഗ്യസ്ഥിതി കൂടി പരിഗണിച്ചാണ് പുറത്തുവരുന്ന കുട്ടികളുടെ മുന്‍ഗണനാക്രമം നിശ്ചയിച്ചത്. ആരോഗ്യനില മോശമായ കുട്ടികളെ ആദ്യം പുറത്തെത്തിക്കാന്‍ തീരുമാനിച്ചു. കുട്ടികള്‍ക്കൊപ്പം ഗുഹയില്‍ ഉണ്ടായിരുന്ന ഡോക്ടര്‍ ഇക്കാര്യത്തില്‍ തീരുമാനമെടുത്തു. വെള്ളത്തിലൂടെ സഞ്ചരിക്കുന്നതിനു വേണ്ട പ്രാഥമിക കാര്യങ്ങള്‍ കുട്ടികളെ പരിശീലിപ്പിച്ചിരുന്നു. നീന്തല്‍ വസ്ത്രങ്ങളും മാസ്‌കും ധരിച്ച കുട്ടികളെ വെള്ളത്തിനടിയിലൂടെ ഈ കയറിന്റെ സഹായത്തോടെ പുറത്തേക്ക് നയിക്കുകയാണ് മുങ്ങള്‍ വിദഗ്ധര്‍ ചെയ്തത്. ഒരു കുട്ടിക്കു മുന്നിലും പിന്നിലും ഓരോ ഡൈവര്‍മാര്‍. കുട്ടിക്കാവശ്യമായ ഓക്‌സിജന്‍ സിലിണ്ടര്‍ ഇതില്‍ ഒരാളുടെ കൈവശം കരുതി. നീന്തലറിയാത്ത കുട്ടികള്‍ക്ക് കയറില്‍ പിടിച്ച് വെള്ളത്തിനടിയിലൂടെ നീങ്ങി. ഗുഹയ്ക്കുള്ളിലെ കൂരിരുട്ടില്‍ രക്ഷാപ്രവര്‍ത്തകരുടെ കൈവശമുള്ള ടോര്‍ച്ചുകള്‍ മാത്രമായിരുന്നു വെളിച്ചത്തിനുള്ള ഏക ഉപാധി. എന്നാല്‍, പലയിടത്തും കാഴ്ച മറയ്ക്കുന്ന വിധത്തില്‍ ചെളി നിറഞ്ഞിരുന്നു. ജലനിരപ്പനുസരിച്ച് ചിലയിടങ്ങളില്‍ വെള്ളമില്ലാത്ത ഭാഗങ്ങളെത്തുമ്പോള്‍ കുട്ടികള്‍ക്ക് നടന്നു നീങ്ങാന്‍ സാധിക്കുമായിരുന്നു. വെള്ളമുള്ള ഇടങ്ങളിലെത്തുമ്പോള്‍ വീണ്ടും കയറിന്റെ സഹായത്തോടെ വെള്ളത്തിനടിയിലൂടെ സഞ്ചരിക്കും. പലയിടങ്ങളിലും വളരെ ഇടുങ്ങിയ ഭാഗങ്ങളാണ് ഗുഹയ്ക്കുണ്ടായിരുന്നത്. ഇപ്രകാരം നാലു കിലോമീറ്ററാണ് കുട്ടികള്‍ സഞ്ചരിച്ചത്. ഗുഹയ്ക്കു വെളിയില്‍നിന്ന് രണ്ടു കിലോമീറ്ററോളം ഉള്ളില്‍ വെള്ളമില്ലാത്ത അല്‍പം വിശാലമായ ഭാഗത്താണ് കുട്ടികളെ ആദ്യം എത്തിച്ചത്. അവിടെ വിശ്രമിച്ച ശേഷം പുറത്തേക്ക്.ദൗത്യം പൂര്‍ത്തീകരിച്ചത് പ്രതീക്ഷിച്ചതിനേക്കാള്‍ വേഗത്തില്‍ഗുഹയ്ക്കു പുറത്തുനിന്ന് കുട്ടികളുള്ള ഇടത്തെത്താന്‍ മുങ്ങല്‍ വിദഗ്ധര്‍ക്ക് വേണ്ടിയിരുന്നത് ആറ് മണിക്കൂറാണ്. ഒരു കുട്ടിയെ പുറത്തെത്തിക്കാന്‍ 11 മണിക്കൂറോളം വേണ്ടിവരുമെന്നാണ് കണക്കാക്കിയിരുന്നതെങ്കിലും ഒമ്പതു മണിക്കൂറില്‍ താഴെ മാത്രമേ വേണ്ടിവന്നുള്ളൂ. ജലനിരപ്പ് കൂടുതല്‍ ഉയരാതിരുന്നതും രക്ഷാപ്രവര്‍ത്തനം വേഗത്തിലാക്കി.നാല് സംഘങ്ങളാക്കി തിരിച്ചാണ് കുട്ടികളെ പുറത്തുകൊണ്ടുവരാന്‍ ഉദ്ദേശിച്ചിരുന്നതെങ്കിലും പ്രതീക്ഷിച്ചതിനേക്കാള്‍ വേഗത്തില്‍ ദൗത്യം പൂര്‍ത്തീകരിക്കാനായി. നാലു കുട്ടികള്‍ വീതമുള്ള രണ്ടു സംഘങ്ങളായി ആദ്യ രണ്ടുദിവസങ്ങളില്‍ കുട്ടികളെ എത്തിച്ചു. കോച്ച് ഉള്‍പ്പെടെ അഞ്ചു പേരുള്ള അവസാന സംഘം മൂന്നാം ദിനവും പുറത്തെത്തി.ഞായറാഴ്ച പ്രാദേശിക സമയം രാവിലെ 10 മണിക്കാണ് രക്ഷാപ്രവര്‍ത്തനം ആരംഭിച്ചത്. ഇതിനു മുന്നോടിയായി സൈന്യം ഒഴികെ മാധ്യമപ്രവര്‍ത്തകരടക്കം എല്ലാവരെയും ഗുഹയുടെ പരിസരത്തുനിന്ന് ഒഴിപ്പിച്ചിരുന്നു. പുറത്തെത്തിക്കുന്ന കുട്ടികള്‍ക്ക് അടിയന്തിര വൈദ്യസഹായം ലഭ്യമാക്കുന്നതിനുള്ള എല്ലാ സൗകര്യങ്ങളും പുറത്ത് സജ്ജമാക്കി. ഗുഹയ്ക്കു സമീപം ആംബുലന്‍സുകളും അല്‍പം മാറി ഹെലികോപ്റ്ററുകളും തയ്യാറാക്കി നിര്‍ത്തി. ഗുഹയ്ക്കു പുറത്തെത്തുന്ന കുട്ടിയെ ആംബുലന്‍സില്‍ ഹെലികോപ്റ്ററിനു സമീപത്തേക്കും, തുടര്‍ന്ന് ഹെലികോപ്റ്ററില്‍ 70 കിലോമീറ്ററോളം ദൂരെയുള്ള ചിയാങ് റായ് നഗരത്തിലെ ആശുപത്രിയിലും എത്തിച്ചു. ദൗത്യം ആരംഭിച്ച ഞായറാഴ്ച നാലു കുട്ടികളെയാണ് പുറത്തെത്തിച്ചത്. രണ്ടാം ദിവസവും നാലു പേരെ പുറത്തെത്തിച്ചു. മൂന്നാം ദിവസം കോച്ച് അടക്കം അഞ്ചുപേരും സുരക്ഷിതരായി പുറത്തെത്തി. കുട്ടികള്‍ക്ക് കാര്യമായ ആരോഗ്യ പ്രശ്‌നങ്ങളില്ല എന്നതായിരുന്നു ഏറ്റവും ആശ്വാസകരം. ആശുപത്രിയിലെത്തിച്ച കുട്ടികള്‍ക്ക് ഉടന്‍തന്നെ വൈദ്യപരിശോധന നടത്തി. രക്തപരിശോധനയില്‍ രണ്ടു കുട്ടികള്‍ക്ക് ന്യൂമോണിയയുടെ ലക്ഷണങ്ങള്‍ കണ്ടതു മാത്രമായിരുന്നു ഏക ആശങ്ക. എന്നാല്‍ കുട്ടികളുടെ ആരോഗ്യനില തൃപ്തികരമാണെന്ന് അധികൃതര്‍ വ്യക്തമാക്കി. കുട്ടികളെ ഒരാഴ്ച നിരീക്ഷണത്തില്‍ വെക്കാനാണ് ഇപ്പോള്‍ തീരുമാനിച്ചിട്ടുള്ളത്. അണുബാധയുണ്ടാകാതിരിക്കുന്നതിന് കുടുംബാംഗങ്ങളടക്കം മറ്റുള്ളവരുമായുള്ള സമ്പര്‍ക്കം പൂര്‍ണമായും ഒഴിവാക്കാനും നിര്‍ദ്ദേശിച്ചിട്ടുണ്ട്.Content Highlights: Thai cave rescue, 12 boys and coach rescued, historical rescue