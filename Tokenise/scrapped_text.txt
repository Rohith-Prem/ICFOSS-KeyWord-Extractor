FOLLOW US ONDOWNLOAD
                                                ജോയ്‌സ് ജോര്‍ജ് കോണ്‍ഗ്രസിനൊപ്പമായിരുന്നപ്പോള്‍ ഭൂമി സംബന്ധിച്ച് വിവാദമില്ലായിരുന്നെന്നു എം.എം. മണി കുറ്റപ്പെടുത്തി.
                        ഇടുക്കി: വിവാദങ്ങളുടെ പശ്ചാത്തലത്തില്‍ കൊട്ടക്കാമ്പൂര്‍ ഭൂമി ഉപേക്ഷിക്കാന്‍ ജോയ്‌സ് ജോര്‍ജ് എംപിയും കുടുംബവും ആലോചിക്കുന്നുണ്ടെന്ന് മന്ത്രി എം.എം.മണി അറിയിച്ചു. എന്നാല്‍, ഇത് സംബന്ധിച്ച് അന്തിമ തീരുമാനം സ്വീകരിച്ചോയെന്ന് അറിയില്ലെന്നും അദ്ദേഹം കൂട്ടിച്ചേര്‍ത്തു. ജോയ്‌സ് ജോര്‍ജിന്റെ പിതാവ് വര്‍ഷങ്ങള്‍ക്ക് മുമ്പ് വിലയ്ക്ക് വാങ്ങിയ ഭൂമിയായിരുന്നു ഇത്. അന്ന് അതിന് പട്ടയമുള്‍പ്പെടെ ആവശ്യമായ രേഖകള്‍ എല്ലാമുണ്ടായിരുന്നു. പിന്നീട് അത് മക്കള്‍ വീതം വെച്ച് നല്‍കിയപ്പോള്‍ ഒരു വീതം ജോയ്‌സിനും ലഭിച്ചിരുന്നു. പിന്നീടാണ് ഇത് വിവാദ ഭൂമിയായതെന്നും മന്ത്രി പറഞ്ഞു. ജോയ്‌സിന് ഇവിടെ ഭൂമിയുണ്ടെന്നും കോണ്‍ഗ്രസുകാര്‍ക്കും തങ്ങള്‍ക്കും അറിയാമായിരുന്നു. എന്നാല്‍, അദ്ദേഹം കോണ്‍ഗ്രസിനൊപ്പമായിരുന്നപ്പോള്‍ അത് സംബന്ധിച്ച് ആര്‍ക്കും ഒരു പരാതിയുമില്ലായിരുന്നു. അദ്ദേഹം എംപിയായപ്പോള്‍ കോണ്‍ഗ്രസുകാര്‍ ഈ വിഷയം വിവാദമാക്കുന്നത് അദ്ദേഹത്തെ രാഷ്ട്രീയമായി തകര്‍ക്കാനാണെന്ന് എം.എം. മണി പറഞ്ഞു.എന്നാല്‍, എം.എം. മണിയുടെ ഈ പ്രസ്താവനയോട് ഇതുവരെ ജോയ്‌സ് ജോര്‍ജോ അദ്ദേഹത്തിന്റെ കുടുംബമോ പ്രതികരിക്കാന്‍ തയാറായിട്ടില്ല. ഇതേസമയം, ജില്ലാ കളക്ടറുടെ നിര്‍ദേശപ്രകാരം ഈ ഭൂമിയുടെ പട്ടയം റദ്ദാക്കിയ നടപടി സബ് കളക്ടര്‍ പരിശോധിക്കാനിരിക്കുകയാണ്. ഇതിനായി ജൂലൈ 24-ന് രേഖകളുമായി ഹാജരാകാന്‍ എംപിയോട് ആവശ്യപ്പെട്ടിട്ടുണ്ട്.ശരിയായ മാനദണ്ഡങ്ങള്‍ പാലിച്ചല്ല ഈ ഭൂമിയുടെ പട്ടയം റദ്ദാക്കിയിരിക്കുന്നതെന്നാണ് ഇക്കാര്യത്തില്‍ കളക്ടര്‍ നല്‍കുന്ന വിശദീകരണം. എന്നാല്‍, ഇപ്പോള്‍ അദ്ദേഹം ഭൂമി തിരിച്ചുനല്‍കാനൊരുങ്ങുന്നത് സ്ഥലവുമായി ബന്ധപ്പെട്ട മതിയായ രേഖകള്‍ കൈവശമില്ലാത്തതിനാലാണെന്ന് പല കോണില്‍നിന്നും ആരോപണങ്ങള്‍ ഉയരുന്നുണ്ട്.